<div class="row">
    <div class="col-md-8 offset-md-2 col-12 article--title">
        <h1>Dom Pierwszy: ja jestem</h1>
        <h5>Naturalny znak: Baran</h5>
        <h5>Naturalny władca: Mars</h5>
        <h5>Żywioł: Ogień</h5>
        <h5>Motyw: Dharma</h5>
        <h5>Guna / Lekcja: Inteligencja osobista</h5>
    </div>
</div>
<div class="row">
    <div class="col-md-8 offset-md-2 col-12">
        <article>
            <p class="text-justify">
                W Pierwszym Domu poznajemy rodzaje doświadczeń, dzięki którym możemy odkryć, jaką rolę
                pełni „ja”. Ja jako indywiduum, jako istota jedyna w swoim rodzaju. Tu dowiadujemy się jak „ja”
                demonstruje swój unikalny potencjał i jak jest postrzegane przez innych ludzi. Tu znajdujemy
                informację o naszym wczesnym uwarunkowaniu, a także odpowiedzi na pytania &quot;Czego chcę?&quot;,
                &quot;Co cenię?&quot;, &quot;Co lubię?&quot;, &quot;Co tu robię?&quot;
            </p>
            <p class="text-justify">
                Pierwszy Dom to obecność „ja” w świecie, stąd przesłanie tego miejsca brzmi „ja jestem”. „Ja” jest
                obecne tu i teraz. W języku angielskim słowo „obecny” to „present”. Co ciekawe, w tym samym języku ma
                ono jeszcze i drugie znaczenie - jest nim słowo „prezent”! Brzmi i nawet pisze się podobnie. „Ja” jest
                obecne i „ja” jest prezentem. To niezwykle piękna analogia do daru jakim jest życie. To również jedna z
                pierwszych odpowiedzi na to, czym w istocie jest obecność „ja”, czym jest jego zaistnienie w
                rzeczywistym świecie i w konkretnym czasie – tak dla samego „ja” jak i dla istot, których „ja”
                doświadcza i dzięki którym siebie określa.
            </p>
            <p class="text-justify">
                W Pierwszym Domu znajdziemy opis ciała fizycznego, wyglądu, znaków szczególnych, zachowania, mimiki,
                gestykulacji, cech charakterystycznych i uwarunkowań środowiskowych. To autoportret i swoista
                charakteryzacja. W wielu astrologicznych opisach zobaczymy tutaj niezwykle precyzyjnie podawaną wysokość
                czoła, rozstaw oczu, położenie nosa, linię łuku brwiowego, gęstość włosów, barwę skóry, a nawet
                charakterystyczne znamiona. Są oczywiście czynniki, które dokonują korekt w stosunku do pierwowzoru,
                dlatego czytając ogólny opis nie wszystko będzie idealnie zgodne z tym, co pokazuje nam lustro. Tak czy
                owak, już na starcie przygody z astrologią, jest rzeczą niezwykłą dowiedzieć się, że za pomocą znaku
                Pierwszego Domu (inaczej Ascendentu) i planet astrologia jest w stanie zaoferować nam zdumiewający
                szczegółami opis wyglądu zewnętrznego człowieka. Można jedynie wyobrazić sobie, jak wielu porównań i
                obserwacji trzeba było dokonać astrologom, by udało się wyodrębnić i sklasyfikować cechy fizyczne jako
                manifestacje częstotliwości danych energii.
            </p>
            <p class="text-justify">
                Kolejną zdumiewającą rzeczą jest to, iż dom ten opisuje sposób w jaki przychodzimy na świat oraz jakie
                okoliczności towarzyszyły naszemu porodowi. Czy przyszliśmy na świat szybko, zaskakując rodzinę swoim
                nagłym i całkiem niespodziewanym pojawieniem się tego dnia czy może już nas ponaglano, a my ociągaliśmy
                się i wcale nie było nam spieszno do wyjścia z „ciepłego domku”. Poprzez znak Ascendentu zobaczymy też
                aurę, jaka towarzyszyła rodzinie w okolicach naszych narodzin. Po narodzeniu w szpitalu otrzymujemy
                bransoletkę z imieniem i nazwiskiem oraz sporządzany jest zapis danych, nasz akt urodzenia. Tutaj uczymy
                się reagować na dźwięk własnego imienia i nazwiska. Pierwszy dom to pierwsze zdjęcia, które robimy w
                swojej głowie otaczającemu nas światu. Jest on jak okno, przez które widzimy świat i przez które inni
                pierwszy raz widzą nas.
            </p>
            <p class="text-justify">
                Znak rozpoczynający Pierwszy Dom nazywa się <b>Ascendentem</b>. Jest on niezwykle ważny. Pokazuje jak
                jesteśmy
                postrzegani przez innych i jak my postrzegamy życie. Pierwszy dom niezupełnie jest więc tym, kim
                jesteśmy, a raczej tym, co robimy. To wszystkie działania, które składają się na sumę naszego życia,
                czyli nasze podejście do życia. Jeszcze inaczej mówiąc, jest to rola, którą gramy, a nie tyle osoba,
                którą w rzeczywistości jesteśmy. Chyba, że mamy Słońce w 1 Domu - wtedy owszem, rolą w życiu jest
                rzeczywiste „ja”. Pierwszy Dom to scenariusz, który napisaliśmy dla siebie. Dzięki niemu poruszamy się,
                rozmawiamy. Ten scenariusz podąża za nami przez całe nasze życie. Bez roli, którą przyjęliśmy nie
                wiedzielibyśmy, co zrobić w danej sytuacji. Oczywiście, mamy świadomość naszego Słońca. Ale energia
                Słońca nie ma wyrazu ekspresji bez Pierwszego Domu. Mówiąc najprościej, Słońce jest tym, kim jesteśmy, a
                Ascendent i planety w Pierwszym Domu są naszym stylem bycia. Pierwszy Dom dotyczy naszych działań i
                zamiarów – w jakim stylu będziemy wypełniać rolę Słońca.
            </p>
            <p class="text-justify">
                Z opisu Pierwszego Domu otrzymujemy informację jak postrzegają nas inni, gdyż oni doświadczają energii
                naszego Pierwszego Domu. Jego energia była w nas obecna zanim rozwinęliśmy osobowość Słońca. To nasze
                najwcześniejsze wspomnienia, wypowiedziane pierwsze słowa, wykonane pierwsze kroki i wszelkie zapisane
                obrazy z dzieciństwa. W ciągu pierwszych kilku lat rozwijamy naszą rolę w Pierwszym Domu w sposób,
                którego w większości przypadków nie będziemy w stanie zapamiętać. Odkrywamy nasze miejsce w otoczeniu,
                uczymy się chodzić i rozmawiać, wyrażać co chcemy i wykształcamy sposób podchodzenia do różnych sytuacji
                w życiu. Dzieci, które są tzw. wcześniakami, często mają planety w Pierwszym Domu - szczególnie na
                Ascendencie, choć mogą znajdować się jeszcze w 12 domu i się z nim łączyć. Podobnie dzieci, które
                wcześnie uczą się chodzić, mówić, czytać i które wyglądają na dużo bardziej rozwinięte niż ich
                rówieśnicy, często zawdzięczają to położeniu jakiejś planety na osi Ascendentu lub bogatemu w planety
                Pierwszemu Domowi.
            </p>
            <p class="text-justify">
                Gdyby porównać Ascendent do czegoś, co znamy, byłaby to rola, w którą wciela się aktor w filmie. Ta rola
                opatrzona jest skryptem, scenerią, didaskaliami, gestami... Jesteśmy więc aktorem, który tę konkretną
                rolę zdecydował się odegrać, bo właśnie ta odpowiadała nam najbardziej i do jej pełnienia czuliśmy się
                przygotowani. Postać, którą gramy w życiu zmienia się i rozwija. Nie ma jednak nic wspólnego z udawaniem
                czy zakładaniem masek. W pewnym sensie jest to taki rodzaj charakteryzacji - swoistego makijażu,
                odzienia, ale też mimiki, ruchów, gestykulacji, sposobu poruszania się i zachowania. To osoba, którą
                uważamy, że powinniśmy być w danych okolicznościach życia i która wypływa z nas automatycznie. Jesteśmy
                przyzwyczajeni do bycia właśnie tą osobą i w ten unikalny sposób postrzegani też przez innych.
            </p>
            <p class="text-justify">
                Nie jest więc Ascendent tym, kim jesteśmy prawdziwie w głębi istoty, a wzorcem zachowań, które
                prezentujemy w konkretnej sytuacji. Podobnie jak aktor nie jest tym, kim jest naprawdę, a tym w kogo się
                wciela na planie rozgrywającego się filmu. Warto na moment zatrzymać się, by uchwycić różnicę pomiędzy
                Słońcem – kim naprawdę jesteśmy a Ascendentem – rolę, jaką pełnimy i z jaką się utożsamiamy.
            </p>
            <p class="text-justify">
                Kiedy poznajemy siebie i prawdziwie żyjemy tym, po co przyszliśmy na świat, wtedy akceptujemy kim
                prawdziwie jesteśmy. Oznacza to, że wówczas w pełni wyrażamy nasze Słońce, a więc obejmujemy nasz
                słoneczny znak - ten, w którym przebywało Słońce podczas naszych narodzin. Jest to proces, który wymaga
                poszerzenia samoświadomości, poznania siebie głębiej. Kiedy się rodzimy i dorastamy, tak naprawdę nie
                wiemy jeszcze kim jesteśmy. Dzięki Ascendentowi wiemy, jak powinniśmy się zachowywać i jak funkcjonować.
                Dzięki Słońcu poznajemy istotę siebie, odsłaniamy swoje prawdziwe Ja. To proces, który pozwala nam
                tworzyć i odsłaniać obraz siebie, a przez to wyrażać i spełniać swoją funkcję we wszechświecie.
            </p>
            <p class="text-justify">
                Znak Ascendentu pokazuje jak postrzegamy życie, znak Słońca jak je przeżywamy. Znak Słońca pokazuje
                osobowość, tj. kim się stajemy, kim siebie w tym życiu tworzymy. Znak Ascendentu pokazuje przez jaki
                pryzmat patrzymy na życie dzięki warunkom, w których wybraliśmy wzrastać (na świadomym poziomie, gdyż na
                nieświadomym zdają się być nam dane odgórnie). Słońce ujawnia świadomość siebie jako wyjątkowej istoty.
                Tutaj wiemy, że jest Ja, które wchodzi w rolę. Rolę, której Ja jest świadomym reżyserem.
            </p>
            <p class="text-justify">
                Postać ta zmienia się na różnych etapach życia, chociaż pewne jej elementy pozostają utrwalone. Stąd
                osoby, które nie widziały nas przez długi czas i po wielu latach znów spotykają, mogą powiedzieć „ależ
                ty się zmieniłeś, ledwo mogę cię poznać”. A jednak pozostaje w nas to ascendentalne coś, co jest dla
                nich rozpoznawalne. Może to być uśmiech, rumienienie się, żywa gestykulacja, szczególny rodzaj chodu,
                ruchów, które wykonujemy, hipnotyzujący wzrok, zmysłowość, magnetyzm, optymizm, nietuzinkowość i inne
                jakże dla nas charakterystyczne cechy.
            </p>
            <p class="text-justify">
                Choć to temat szeroki, przyjrzyjmy się choć przez moment, jakie informacje niosą planety posadowione w
                Pierwszym Domu. Jeśli na przykład jest tu Księżyc, jest to informacja, że osoba wyraża emocje w
                niezależny i natychmiastowy sposób. Cokolwiek czuje, daje natychmiast temu wyraz. Nie musimy jej pytać o
                uczucia, ona sama da nam znać. Wszelkie emocje, których doświadcza po prostu z niej wypływają. Jeśli
                Uran jest w Pierwszym Domu, to wiemy, że człowiek ów jest bardzo niezależny. Uran to ekscentryczna i
                niekonwencjonalna energia. Tu pojawiają się działania pod wpływem nieoczekiwanych impulsów i on nie
                będzie się zastanawiał czy spotkają się one z czyjąś aprobatą czy nie. To energia, która rodzi pytania
                „Co mu strzeliło do głowy?” „Jak on wpadł na ten pomysł?” Podobnie perspektywa ascendentalnego Wodnika
                będzie przeciwna jakimkolwiek uprzedzeniom. Będzie on czuł się inny i na swój sposób dziwny, ale też
                mentalnie będzie wyprzedzał swoich rówieśników (a często nie tylko ich). Inni ludzie też będą go
                postrzegać za dziwaka, ekscentryka, intelektualistę ale i samotnika. Z kolei ci, którzy mają Węzeł
                Północny (inaczej zwany Rahu) w Pierwszym Domu są świadomi tego, że życie na pewno będzie upominać się,
                by odpowiedzieli na jego wezwanie. Stąd też od początku wykazują się dojrzałością. Odkrywają przy tym
                swoją zdolność do odgrywania roli, którą chcą grać w tym życiu i dorastają do tego, by czynić to z
                entuzjazmem. Mars będzie sprawiał wrażenie, że ma ciągle wiele rzeczy do załatwienia. Tu jest pęd do
                działania, bo płonie w nim ogień. Klepnie cię, głośno coś powie, ciśnie czymś, trąci. Gdy Mars się
                pojawia, wszystko ożywa. Jeżeli jesteś mężczyzną i Wenus jest w Twoim Pierwszym Domu możesz być pewny,
                że kobieta, z którą będziesz kroczył przez życie, jakimś magicznym zrządzeniem losu, sama w Twoim życiu
                się pojawi. To ona jako pierwsza podejdzie do Ciebie, bo w końcu, gdy ma się w sobie energię Wenus,
                wówczas przyciąga się miłość i piękno do drzwi naszych serc.
            </p>
            <p class="text-justify">
                Ludzie z planetami w Pierwszym Domu postrzegają rzeczy bez udziału innych ludzi, są bardzo niezależni w
                swoim sposobie myślenia, mają własne opinie, myśli, uczucia, pomysły i nie da się na nich wywrzeć
                wpływu. Nie ulegają mu w każdym razie, ponieważ samemu ceniąc niezależność poglądów, naturalnie
                przychodzi im doceniać ją w drugim człowieku. Oni też nie próbują na nikogo wpływać. Idą swoją własną
                drogą, a jeśli nie znajdują satysfakcji w czyimś towarzystwie, po prostu udają się gdzieś indziej. W
                niektórych przypadkach napotkają trudności z pójściem na kompromis czy opanowaniem sztuki dawania i
                brania. Zdecydowanie łatwiej jest się za to z nimi porozumieć, gdy mają planety w Domu Siódmym albo
                znaczącą Wagę.
            </p>
            <p class="text-justify">
                Tymczasem ludzie z pustym Domem Pierwszym (bez planet) często muszą więcej pracować nad tym, aby znaleźć
                wizję siebie, nie godzić się na wszystko i nie ulegać wpływom otoczenia. Nie oznacza to, że nie są w
                stanie działać samodzielnie, ani że brak im odwagi i ducha do działania. Nie, oni po prostu muszą włożyć
                w to więcej energii, ale za to wysiłek ten bardzo się im opłaca.
            </p>
            <p class="text-justify">
                Pierwszy Dom spełnia bardzo silną rolę na wczesnym, nieświadomym etapie życia. Wtedy jeszcze działamy
                instynktownie. Do szóstego - siódmego roku życia raczej nie snujemy żadnej wizji na siebie, a działamy
                pod wpływem impulsu. Jako, że ten element pozostaje przez całe życie, dlatego tak szybko się ujawnia,
                gdy stajemy w obliczu nowych wyzwań lub ludzi. Możemy nauczyć się kontrolować, modyfikować i zarządzać
                impulsami - ba, wręcz musimy nimi zarządzać - one jednak nie odchodzą na dobre. Dlatego Pierwszy Dom
                jest domem dharmy – instynktownie rzucimy się na pomoc, wyciągniemy rękę na zgodę, wspomożemy
                potrzebującego. Tu po prostu wiemy, co należy robić bez zastanawiania się nad tym.
            </p>
            <p class="text-justify">
                Ludzie z planetami w Pierwszym Domu są impulsywni i kierują się instynktem. Inni patrzą na nich z
                podziwem, ponieważ w większości to indywidualiści. Oni naprawdę wiedzą, jak przystąpić do działania i
                jakie podjąć kroki, by zdobyć to, czego chcą. Chociaż osoby z silnym Pierwszym Domem mogą wydawać się
                odważne i nieustraszone, często może być odwrotnie - i wtedy widzimy osobę, działającą ze strachu, a nie
                z odwagi czy z choćby braku strachu. Najlepszym sposobem na pokonanie strachu jest zrobić to, czego się
                boimy – w każdym razie takie motto przyświeca człowiekowi z silnym Pierwszym Domem. Dlatego to, co dla
                innych wygląda na odwagę, dla tego człowieka jest wyzwaniem. Gdy je podejmuje, jest w stanie ów lęk w
                końcu w sobie pokonać i w ten sposób stać się odważnym.
            </p>
            <p class="text-justify">
                Pierwszy Dom to dom Dharmy, a więc właściwego, etycznego działania, gdyż zawarta jest w nim prawda o
                naszych doświadczeniach. Doświadczeniach, których ewolucyjnym celem jest być uważnym obserwatorem,
                pilnym uczniem i najlepszym nauczycielem. Doświadczeniach, dzięki którym stajemy się najwspanialszą
                wersją samego siebie. To, czym jesteśmy i czym się stajemy, jest kwestią naszych doświadczeń w czasie
                rzeczywistym zachodzących poprzez matrycę ciało - umysł - system nerwowy. Możemy mieć wiele wyobrażeń,
                nazw i pomysłów na to kim jesteśmy, ale tak naprawdę kim jesteśmy i co wiemy, postrzegamy poprzez to,
                czego doświadczamy. Jako istoty duchowe żyjemy i poruszamy się w świecie materii i formy. Nasze ciało
                jest ukształtowaną strukturą, której doświadczamy poprzez 5 zmysłów. Jest też ono kontynuacją wyników
                naszych poprzednich karm. Niezależnie czy wierzymy czy nie wierzymy w istnienie poprzednich wcieleń,
                jesteśmy w stanie zaobserwować, że jedno zawsze pociąga następne. Jest skutek, więc też musi być
                przyczyna naszych obecnych okoliczności życiowych.
            </p>
            <p class="text-justify">
                Dom Dharmy pokazuje matrycę, na której funkcjonujemy, uczymy się i rozwijamy. Jest ona ciałem fizycznym
                i wszystkim co się z tym wiąże. Ciało jest tą częścią nas, która jest przez cały czas obecna. Według
                różnorakich tradycji duchowych, klucz do królestwa niebieskiego leży w obecności, w byciu tu i teraz. Z
                kolei natłok myśli czy odtwarzanie emocji pochodzących z przeszłości i rzutowanie ich na przyszłość,
                odciąga nas od tu i teraz, tj. od rzeczywistości, która istnieje w każdej chwili. Obecność zaczyna się
                od obecności w ciele. Nasze ciało, a w tym nasz umysł, zawiera skumulowaną moc i mądrość całego
                wszechświata. Jest siedzibą energetyczną Universum. Jest kotwicą naszego istnienia. Z arcymistrzowską
                precyzją nieustannie zachodzą w nim przeróżne i bardzo złożone procesy, m.in. trawienie, pompowanie
                krwi, oddychanie. Co możemy, to z głęboką pokorą podglądać, jak owe procesy przebiegają, pozostając w
                zachwycie nad niedoścignioną genialnością zamysłu konstrukcji i funkcjonowania żywego organizmu. Nawet
                nie potrzebujemy zdawać sobie sprawy z tego, ile litrów krwi zostało już przepompowane czy ile razy
                nastąpił skurcz i rozkurcz mięśnia sercowego – to wszystko dzieje się w przeogromnej mierze poza naszą
                świadomością, a jednak z precyzją godną Arcymistrza. Dlatego duchowe tradycje podkreślają istotę praktyk
                opartych na byciu obecnym w ciele. Doceniamy w ten sposób jego moc i przez nie wyrażamy naszą unikalną
                osobowość. Jesteśmy istotami nie z formy i nie z emocji a z Ducha. Nasze ciało jest Jego świątynią.
            </p>
            <p class="text-justify">
                Ciekawym eksperymentem jest sprawdzić wśród naszych bliskich, czyj znak Ascendentu jest zgodny z naszym
                znakiem Słońca (i odwrotnie). Potrzebna jest do tego pełna data urodzenia znajomego, tj. podana wraz z
                godziną i miejscem. Osoba, której znak Ascendentu będzie zgodny z naszym Słońcem naturalnie wskaże nam
                poprzez swoje zachowanie i podejście do życia te cechy, które podziwiamy, których potencjał w sobie
                mamy, pragniemy w sobie wykształcić i zaadoptować na drodze rozwoju - celem jak najpełniejszego
                wyrażenia energii znaku naszego Słońca.
            </p>
            <p class="text-justify">
                Dla przykładu, ascendentalny Strzelec (Władcą jest Jowisz – Nauczyciel) będzie wzrastał w takich
                warunkach, w których będzie stymulowany do przejawienia konkretnych zachowań. W związku z tym będzie np.
                wyznaczał sobie kolejne cele, chętnie udawał się w podróże, jako dziecko będzie bawił się „w szkołę”,
                praktycznie zawsze będzie miał uśmiech na twarzy i wyraźnie odznaczał optymizmem. Będzie też wzrastał w
                środowisku, w którym silnie przewijać się będą motywy wiary, inspiracji i nauki. W ten sposób rodzi się
                świadomość nauczyciela, przewodnika, wiecznego ucznia. W ten też sposób zaczyna on podążać - czy może
                raczej kontynuować - ścieżkę rozwoju. Będzie słyszał potwierdzenia tej percepcji w różnych słowach i
                gestach, a osoby z najbliższego środowiska będą stwarzały naturalne warunki wzrostu. Inaczej słoneczny
                Strzelec – ten z pewnością będzie podziwiał charakterystyczne zachowania i percepcję w ascendentalnym
                Strzelcu - on taki właśnie będzie chciał być! A jednak, by do tego miejsca dotrzeć, najpierw będzie
                musiał nieco odłożyć na bok rolę swojego osobistego Ascendentu (np. „starej duszy” Koziorożca) i
                wewnątrz siebie odnaleźć Ja, którym pragnie się stać i wyrażać na drodze życia.
            </p>
        </article>
    </div>
</div>